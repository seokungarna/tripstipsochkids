---
template: BlogIndex
title: Nya Zeeland
subtitle: ''
featuredImage: '../../images/P1030830.jpg'
---
Nya Zeeland är ett otroligt vackert land att åka till med underbara, natursköna vyer nästan överallt. Bil eller husbil är att rekommendera om man ska åka runt (husbil är väldigt vanligt i Nya Zeeland och det finns många semesterparker för husbilar). Jag är själv inte så förtjust i att campa men att åka runt med husbil tyckte jag var helt ok.

När vi hade husbil bokade vi semesterparker i förväg eftersom vi tyckte att det var bekvämt att veta i förväg vart vi skulle stanna när vi åkte runt med ett barn. Vi var där i december och det fanns gott om plats på alla ställen vi stannade på. Redan i december var det rätt mycket folk som åkte runt så om det är något särskilt ställe man vet att man vill stanna på kan det vara bra att boka i förväg. Speciellt om man är där i januari när det verkligen är högsäsong. Många Nya Zeeländare semestrar själva med just husbil så när dem har semester är det nog rätt fullt i många parker. En bra sak med husbil när du har små barn är att du kan stanna vid vägen nästan var som helst när du behöver äta lunch eller mellanmål. Det är enkelt att värma lite mat och sätta sig och äta vid ett bord, det var väldigt praktiskt.

Nästan överallt på Nya Zeeland finns det mycket vandringsleder som man kan göra, extremsport som bungy jump, river rafting etc om man gillar sådant. Vi har varit på Nya Zeeland två gånger, en gång själva och en gång med barn. Människorna på Nya Zeeland är väldigt trevliga, maten är bra och det är underbart gott kaffe överallt. Vi har alltid känt oss välkomna överallt, även på lite dyrare restauranger med barn. Så att resa med barn i Nya Zeeland går utmärkt!
Om man vill ha inspiration för sin resa till Nya Zeeland kan man titta på filmer som ”Sagan om ringen”, ”The Hobbit”, ”The Piano”, ”Whale Rider”.
